# -*- mode: mandoku-view -*-
#+TITLE: 詩說解頤
#+DATE: 2015-09-23 09:36:52
#+PROPERTY: JUAN 10
<pb:KR1c0036_WYG_010-1a>¶
欽定四庫全書¶
　詩說解頥正釋卷八　　　　明　季本　撰¶
齊¶
　齊國名本少昊時爽鳩氏所居之地在禹貢為青州¶
　之域周武王以封太公望東至於海西至於河南至¶
　於穆陵北至於無棣太公姜姓名尚本四岳之裔四¶
　岳封於吕故尚稱吕尚佐武王號師尚父定天下封¶
　於營丘為齊侯其故城在今青州府昌樂縣東五十¶
<pb:KR1c0036_WYG_010-1b>¶
　里傳六君至獻公而徙治臨菑今青州府臨菑縣北¶
　古齊城是也齊風多雜魯詩可以見魯之宜有風矣¶
雞鳴¶
　經㫖曰此賢妃警戒其君以蚤起視朝之詩也¶
雞既鳴矣朝既盈矣匪雞則鳴蒼蠅之聲(賦/也)¶
　蒼蠅羽蟲即小雅青蠅蒼蠅之聲未嘗先於雞鳴天¶
　將曙而蒼蠅始有聲耳此賢妃疑其已遲之辭也¶
○東方明矣朝既昌矣匪東方則明月出之光(賦/也)¶
<pb:KR1c0036_WYG_010-2a>¶
　昌盛也東方將明則蒼蠅已有聲矣然猶未大明也¶
　故月光尚顯而曰月出之光古者羣臣之朝别色始¶
　入此賢妃幸其尚蚤之辭也¶
○蟲飛薨薨甘與子同夢㑹且歸矣無庶予子憎(賦/也)¶
　蟲飛薨薨則蒼蠅聲亦在其中可知㑹且歸者蘇氏¶
　謂羣臣之㑹於朝者亦欲退朝而歸治其家事得其¶
　意矣集傳以為俟君不出將散而歸則恐無此禮耳¶
　無乃以我之故而併以子為憎此賢妃欲其蚤起之¶
<pb:KR1c0036_WYG_010-2b>¶
　辭也¶
　　　雞鳴三章章四句¶
還¶
　經㫖曰獵者相遇因人譽已而稱其賢蓋少年意氣¶
　相得而相悅之辭亦不美之俗非可以為訓者也¶
子之還兮遭我乎峱之間兮並驅從兩肩兮揖我謂我¶
儇兮(賦/也)¶
　還便㨗貎以技習言峱山名在齊郊並驅者相遭峱¶
<pb:KR1c0036_WYG_010-3a>¶
　間而與我同逐兩肩也肩與&KR1807;同獸之大而有力者¶
　豕三嵗之說有難通處今不從焉儇巧慧也¶
○子之茂兮遭我乎峱之道兮並驅從兩牡兮揖我謂¶
我好兮(賦/也)¶
　茂以貎美言牡雄健之獸亦以其有力也¶
○子之昌兮遭我乎峱之陽兮並驅從兩狼兮揖我謂¶
我臧兮(賦/也)¶
　昌以體大言狼猛健之獸亦以其有力也○三章言¶
<pb:KR1c0036_WYG_010-3b>¶
　獸皆以有力者矜其能也¶
　　　還三章章四句¶
著¶
　經㫖曰舊說刺不親迎也今按諸侯無越境親迎之¶
　禮止是出至界上說見春秋私考隱公二年紀裂繻¶
　逆女下則婦至而俟著俟庭俟堂亦禮之常耳又何¶
　刺焉婦始至未及合&KR0543;而即以三俟議其夫此何心¶
　哉竊意此蓋賢者刺時君接不以禮也¶
<pb:KR1c0036_WYG_010-4a>¶
俟我於著乎而充耳以素乎而尚之以瓊華乎而(賦/也)¶
　我賢者自我也著與宁同孫炎曰門内屏外人君視¶
　朝所宁立處也此賢者始至而其君出至於此以俟¶
　之也尚加也加瑱於紞也¶
○俟我於庭乎而充耳以青乎而尚之以瓊瑩乎而(賦/也)¶
　此賢者既入而其君俟之於堂下大庭之内也¶
○俟我於堂乎而充耳以黄乎而尚之以瓊英乎而(賦/也)¶
　此賢者升階而其君俟之於堂上也○此詩素青黄¶
<pb:KR1c0036_WYG_010-4b>¶
　皆言紞也瓊華瓊瑩瓊英皆言瑱玉之羙光彩瑩然¶
　也人君之於賢者初俟於宁繼俟於庭又俟於堂亦¶
　可謂致敬矣但三變其紞之色與瑱之玉以耀其服¶
　采之華則其好賢止於文飾之間而其心未必誠於¶
　求善道也故歴言充耳之異色異玉而㣲示譏焉言¶
　充耳則衣服可知矣¶
　　　著三章章三句¶
東方之日¶
<pb:KR1c0036_WYG_010-5a>¶
　經㫖曰此女子淫奔之事而男子賦之也¶
東方之日兮彼姝者子在我室兮在我室兮履我即兮¶
(賦/也)¶
　東方之日言初晨也室在寢内謂初入之時也即就¶
　也¶
○東方之月兮彼姝者子在我闥兮在我闥兮履我發¶
兮(賦/也)¶
　東方之月言初昏也闥在門内謂將出之時也發行¶
<pb:KR1c0036_WYG_010-5b>¶
　也○日始出而女已在室月始出而女乃在門則來¶
　就者終一日而始發行此見女之淫奔也¶
　　　東方之日二章章五句¶
東方未明¶
　經㫖曰舊說此詩刺其君興居無節號令不時觀詩¶
　意不如此而以此說經甚害義也古之為善者皆雞¶
　鳴而起而夙興夜寐以事一人乃臣道之當然也如¶
　此則東方未明而顛倒衣裳已疑於遲矣况可以為¶
<pb:KR1c0036_WYG_010-6a>¶
　興居無節乎周公夜以繼日坐以待旦又安可以自¶
　公之召為太蚤邪竊意此詩必賢臣欲勤力事君而¶
　不敢荒寧者之所作也¶
東方未明顚倒衣裳顚之倒之自公召之(賦/也)¶
　東方未明顚倒衣裳自驚其遲起也衣裳方顚倒之¶
　而自公召者已來安可不夙興乎¶
○東方未晞顚倒裳衣倒之顚之自公令之(賦/也)¶
　晞明始升而㣲照也令命令猶召也¶
<pb:KR1c0036_WYG_010-6b>¶
○折柳樊圃狂夫瞿瞿(比/也)不能晨夜不夙則莫(賦/也)○(莫/音)¶
(暮後凡晚暮/之莫並同)¶
　柳楊之下垂者樊與藩同籬也圃菜園也圃樊之則¶
　為園瞿瞿心懼而左右相顧之貎柳性柔脆折之以¶
　樊其圃此事之易辦者也而狂夫以勇敢之志為之¶
　猶瞿瞿然恐其後時而難集况於國事所係之重而¶
　可荒寧乎晨夜者當夜而即以為晨也不晨夜則為¶
　不夙不夙則必至於晚而行之不逮矣甚言不可不¶
<pb:KR1c0036_WYG_010-7a>¶
　蚤起也¶
　　　東方未明三章章四句¶
南山¶
　經㫖曰此詩魯人所作刺文姜恣意如齊而不知恥¶
　也何以知其作於魯人乎以詩稱齊子則知之矣桓¶
　公如齊不返魯人絶不為親故春秋於莊公元年夫¶
　人如齊原魯人本心而去其姜氏今稱為齊子使若¶
　宋女然正此意爾舊說以為刺齊襄公也則此詩語¶
<pb:KR1c0036_WYG_010-7b>¶
　意似不為齊或又以為刺桓公則此詩作於桓公既¶
　没之後亦有不通焉者蓋桓公四年始娶文姜以庇¶
　紀故與齊絶無往來凡十四年而始與文姜同往終¶
　桓公之身文姜僅一如齊公又在焉其時襄公未宜¶
　有懐私之心而桓公亦安得有縱淫之事及桓公既¶
　没文姜乃始恣行安可謂桓公為縱乎雖襄公後有¶
　鳥獸之行不為無罪然詩人本為魯而發所重則在¶
　文姜耳然則此詩豈非魯風而誤入於齊者邪¶
<pb:KR1c0036_WYG_010-8a>¶
南山崔崔雄狐綏綏(興/也)魯道有蕩齊子由歸既曰歸止¶
曷又懐止(興/意)¶
　南山齊南山也崔崔猶崔嵬言高也綏綏安舒相待¶
　之意蓋狐妖媚之獸故以喻齊人待文姜之來也文¶
　姜之與齊人淫者不知㡬人不可專以為襄公也蕩¶
　平曠也歸嫁而歸魯也懐謂文姜思齊也¶
○葛屨五兩冠緌雙止(興/也)魯道有蕩齊子庸止既曰庸¶
止曷又從止(興/意)¶
<pb:KR1c0036_WYG_010-8b>¶
　屨舄類複下曰舄禪下曰屨下謂底也夏葛屨冬皮¶
　屨舄從朝祭正服屨則次之蓋常用者也故以屨言¶
　周禮屨人註有纁屨黄屨白屨黒屨散屨之五等每¶
　屨皆二隻故言五兩兩亦雙也緌垂也謂冠纓之下¶
　垂者纓惟一等故單言雙蓋謂屨下冠上貴賤雖殊¶
　而各自為匹不過於多也庸謂用此道以歸魯也從¶
　謂既嫁從夫夫死從子而今乃從齊也¶
○藝麻如之何衡從其&KR0341;(興/也)取妻如之何必告父母既¶
<pb:KR1c0036_WYG_010-9a>¶
曰告止曷又鞠止(興/意)○(衡音横從音蹤取音/娶後凡此類並同)¶
　藝𣗳也鞠窮也婦人以紡績為事故以藝麻起興而¶
　言當藝麻時可以在畆中縱横而娶妻則必以正禮¶
　請父母之命故既嫁不可妄行也桓公娶妻時父母¶
　已没而此云告父母者告廟亦事死如生之禮如楚¶
　子圍所謂告於莊共之廟而來也鞠謂窮其所往是¶
　為妄行矣¶
○析薪如之何匪斧不克(興/也)取妻如之何匪媒不得既¶
<pb:KR1c0036_WYG_010-9b>¶
曰得止曷又極止(興/意)¶
　婦人以執㸑為事故以析薪起興而言析薪時可以¶
　用斧裁斷而娶妻則必以正禮聽媒妁之言故既嫁¶
　不可專斷也得得相合也極謂從其意之所極亦專¶
　斷之意也¶
　　　南山四章章六句¶
甫田¶
　經㫖曰此詩欲人循序漸進而不躐等逺求也集傳¶
<pb:KR1c0036_WYG_010-10a>¶
　得之矣¶
無田甫田維莠驕驕無思逺人勞心忉忉(比/也)¶
　無田之田佃也謂耕治也甫田之田謂大田也甫大¶
　也莠害苖之草也驕驕人力不能芟治而致其驕縱¶
　也忉忉憂思貎¶
○無田甫田維莠桀桀無思逺人勞心怛怛(比/也)¶
　桀桀亦人力不能芟治而致其桀傲也怛怛慘切貎¶
○婉兮孌兮總角丱兮未㡬見兮突而弁兮(比/也)¶
<pb:KR1c0036_WYG_010-10b>¶
　婉孌少好貎蓋委曲順從之意丱兩角貎未㡬不多¶
　時也突忽然高出之貎弁者冠之大號加冠則成人¶
　矣¶
　　　甫田三章章四句¶
盧令¶
　經㫖曰此稱美獵者之詩亦淫俗也大意與還同¶
盧令令其人羙且仁(賦/也)○(令平/聲)¶
　盧田犬也令令犬頷下環聲仁如叔于田洵美且仁¶
<pb:KR1c0036_WYG_010-11a>¶
　之仁¶
○盧重環其人美且鬈(賦/也)¶
　重環大環貫一小環所謂子母環也鬈與拳同鄭氏¶
　以為勇壯也則與仁字意合¶
○盧重鋂其人美且偲(賦/也)¶
　鋂一大環貫二小環也毛氏曰偲才也¶
　　　盧令三章章二句¶
敝笱¶
<pb:KR1c0036_WYG_010-11b>¶
　經㫖曰此刺魯莊公不能防閑文姜亦魯風也舊說¶
　魯桓㣲弱不能防閑則桓公時文姜尚未肆集傳得¶
　之矣¶
敝笱在梁其魚魴鰥(比/也)齊子歸止其從如雲(賦/也)¶
　敝壊也笱說見邶谷風鰥毛氏以為大魚蓋本孔叢¶
　子然此詩以配魴鱮且入笱中者必非大魚也¶
○敝笱在梁其魚魴鱮(比/也)齊子歸止其從如雨(賦/也)¶
　鱮似魴亦謂之鰱¶
<pb:KR1c0036_WYG_010-12a>¶
○敝笱在梁其魚唯唯(比/也)齊子歸止其從如水(賦/也)○(唯/音)¶
(委/)¶
　唯唯出入不禁之貎○此詩三章皆以敝笱比魯莊¶
　公也夫死從子莊公當知所自立矣齊子反歸於齊¶
　而從者如雲如雨如水言其衆多而勢不可遏也雲¶
　雨水皆有隂氣感通之意蓋以况從行者之有淫心¶
　也¶
　　　敝笱三章章四句¶
<pb:KR1c0036_WYG_010-12b>¶
　　　　趙伯循曰或曰子可以制母乎曰夫死從子¶
　　　　通乎其下况國君乎君者人神之主風化之¶
　　　　本也不能正家如正國何若莊公者哀痛以¶
　　　　思父誠敬以事母威刑以馭下車馬僕從莫¶
　　　　不俟命夫人徒往乎夫人之往也則公哀敬¶
　　　　之不至威命之不行耳¶
載驅¶
　經㫖曰小序云齊人刺襄公無禮義盛其車服疾驅¶
<pb:KR1c0036_WYG_010-13a>¶
　於通道大都與文姜滛播其惡於萬民焉據序說則¶
　上二句言襄公下二句言文姜一章四句之中分作¶
　二人辭意斷續華谷嚴氏辯之謂四句並言文姜文¶
　意方貫今以詩辭考之皆優游行樂之意未見其疾¶
　驅也蓋魯人刺文姜之言故舉魯地要亦魯風耳集¶
　傳以為齊人所作似亦不然¶
載驅薄薄簟茀朱鞹魯道有蕩齊子發夕(賦/也)¶
　驅以䇿馬言也薄薄猶言畧畧不急之意也簞編竹¶
<pb:KR1c0036_WYG_010-13b>¶
　為方文席也茀詳見碩人字義朱漆以朱也鞹獸皮¶
　以皮鞔車之前後也夫人之車當用翟茀而以簟但¶
　以革鞔漆之而不用他飾取其固而可乆也發夕謂¶
　行而遇夕即宿於其舍不急於計程也¶
○四驪濟濟垂轡濔濔魯道有蕩齊子豈弟(賦/也)○(濟子/禮反)¶
(豈開改反後/凡此類並同)¶
　驪馬黒色也濟濟齊一貎凡言濟濟皆整齊相濟之¶
　意以此言馬則非馳驟者矣濔濔謂入於水中而為¶
<pb:KR1c0036_WYG_010-14a>¶
　其所蕩漾見轡之緩而非有如組之勢矣豈弟樂易¶
　也蓋温言煦人之意¶
○汶水湯湯行人彭彭魯道有蕩齊子翺翔(賦/也)○(彭必/亡反)¶
　汶水源出濟南府泰安州萊蕪縣西南流經本州徂¶
　來山之陽與小汶河合又西南流至兖州府寧陽汶¶
　上縣界在齊南魯北自魯至齊之道湯湯沸騰之貎¶
　彭彭多貎翺翔者緩舉盤旋之貎¶
○汶水滔滔行人儦儦魯道有蕩齊子遊敖(賦/也)¶
<pb:KR1c0036_WYG_010-14b>¶
　滔滔下流貎儦儦衆貎○上章言翺翔此章言遊敖¶
　正見其優游行樂也¶
　　　載驅四章章四句¶
猗嗟¶
　經㫖曰魯莊公容儀伎藝之美人罕及之但不能防¶
　閑其母使與舅氏私焉故齊人叙其美而稱之無一¶
　貶辭但曰展我甥兮而其重齊輕魯之意隱然見於¶
　言外可謂婉而盡矣¶
<pb:KR1c0036_WYG_010-15a>¶
猗嗟昌兮頎而長兮抑若揚兮美目揚兮巧趨蹌兮射¶
則臧兮(賦/也)¶
　猗嗟嘆辭抑若揚言其長之不能抑也美目之揚目¶
　在廣眉之上也詩中凡言揚者皆以額廣為義故毛¶
　氏於此亦曰眉揚集傳獨以為目動則於他言揚者¶
　有不合矣頎長目揚即是昌意此言其容貎之美也¶
　趨疾走也蹌鳥舞貎巧趨如鳥之舞此言其禮度之¶
　習也射則臧言其技藝之精也¶
<pb:KR1c0036_WYG_010-15b>¶
○猗嗟名兮美目清兮儀既成兮終日射侯不出正兮¶
展我甥兮(賦/也)○(射音食後凡以人射/之言者並同正音征)¶
　美目之清乃其所以得名者此言其容貎之羙也儀¶
　既成終事而無所違言其禮度之習也終日盡一日¶
　也盡日張侯以射蓋自試其藝非禮射也若禮射則¶
　三而止謂三畨射訖即止豈待終日哉正者侯之中¶
　射之的也射不失正言其伎藝之精也姊妺之子曰¶
　甥展我甥者言其以甥之親而在齊能為齊重也¶
<pb:KR1c0036_WYG_010-16a>¶
○猗嗟孌兮清揚婉兮舞則選兮射則貫兮四矢反兮¶
以禦亂兮(賦/也)¶
　清揚婉乃其所以為孌者此言其容貎之美也舞象¶
　舞靺舞之類選異於衆也此言其禮度之習也貫中¶
　而貫革不但中的而已四矢者毎射必發四矢即孟¶
　子所謂乗矢也反複也中皆得其故處有力故也貫¶
　革之射故足以禦亂此言其伎藝之精也¶
　　　猗嗟三章章六句¶
<pb:KR1c0036_WYG_010-16b>¶
　¶
　¶
　¶
　¶
　¶
　¶
　¶
　詩說觧頥正釋卷八¶

