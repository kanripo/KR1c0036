# -*- mode: mandoku-view; -*-
#+TITLE: 詩說解頤
#+DATE: 2015-08-24 22:05:43.127226
#+PROPERTY: ID KR1c0036
#+PROPERTY: BASEEDITION WYG    
#+PROPERTY: JUAN 正釋卷二十一
<pb:KR1c0036_WYG_023-1a>¶
欽定四庫全書¶
　詩說解頥正釋卷二十一　　　明　季本　撰¶
桑扈¶
　經㫖曰此天子羙方伯之善於其職也當為大雅¶
交交桑扈有鶯其羽(興/也)君子樂胥受天之祜(興/意)¶
　桑扈竊脂也說見小宛此鳥食肉而不食榖喻肉食¶
　者不厲民以自養也鶯文貌言其羽文章外見也君¶
　子指為方伯者樂心無所累也不剥其民則無計利¶
<pb:KR1c0036_WYG_023-1b>¶
　之心而安於天理故樂也人心歸之即天祜也¶
○交交桑扈有鶯其領(興/也)君子樂胥萬邦之屏(興/意)○(屏/必)¶
(郢反下/章同)¶
　領頸也萬邦指小國言屏塞門所以蔽外者言小國¶
　皆頼之屏蔽也¶
○之屏之翰百辟為憲不戢不難受福不那(賦/也)¶
　翰幹也所以當牆两邉障土者也辟君也百辟言其¶
　所統之諸侯也戢謂收歛不敢肆也難謂謹畏不敢¶
<pb:KR1c0036_WYG_023-2a>¶
　易也戢難是勉之以脩徳之實那多也¶
○兕觥其觩㫖酒思柔彼交匪敖萬福來求(賦/也)¶
　兕觥㫖酒以邦交燕饗之禮言觩角上曲也柔謂以¶
　徳懐柔之也匪敖謂柔徳也即上文不戢不難意言¶
　有徳則人心所歸福不待求而自至也¶
　　　桑扈四章章四句¶
鴛鴦¶
　經㫖曰此羙人君求賢而祝頌之詩非答桑扈也亦¶
<pb:KR1c0036_WYG_023-2b>¶
　當為大雅¶
鴛鴦于飛畢之羅之(比/也)君子萬年福禄宜之(賦/也)¶
　鴛鴦匹鳥也止則相偶飛則為雙此鳥之和順而有¶
　文者以比賢者和順積中而英華發外也畢小罔長¶
　柄者也羅罔也畢則執以掩物羅則張以待鳥畢之¶
　羅之則賢者皆入於網中矣君子指其君言君子能¶
　盡收天下賢才而用之則萬年宜享此福禄矣¶
○鴛鴦在梁戢其左翼(比/也)君子萬年宜其遐福(賦/也)¶
<pb:KR1c0036_WYG_023-3a>¶
　梁東萊吕氏以為橋梁魚梁皆是不必專以為石絶¶
　水之梁也戢歛也張子曰禽鳥並棲一正一倒戢其¶
　左翼以相依於内舒其右翼以防患於外蓋左不用¶
　而右便故也或謂鳥翼右掩左雄左掩右雌舉雄而¶
　言非也鴛鴦在梁而戢左翼未飛而自衛時也賢人¶
　在山林獨善其身者如此今亦為君子用之宜其享¶
　遐福於無窮也¶
○乗馬在厩摧之秣之君子萬年福禄艾之(賦/也)¶
<pb:KR1c0036_WYG_023-3b>¶
　摧莝芻也秣飼榖也言君子以己所乗在廐之馬而¶
　摧秣芻榖飼之以迎賢者此賢者所以為其所網也¶
　艾長久之意¶
○乗馬在廐秣之摧之君子萬年福禄綏之(賦/也)¶
　綏言於艾後即遐福之意¶
　　　鴛鴦四章章四句¶
頍弁¶
　經㫖曰此天子燕兄弟甥舅而與燕者感悅之詩似¶
<pb:KR1c0036_WYG_023-4a>¶
　亦欲逺怨以相忘於形迹者蓋與伐木意同疑即答¶
　伐木也亦為大雅¶
有頍者弁實維伊何爾酒既㫖爾殽既嘉豈伊異人兄¶
弟匪他(賦/也)蔦與女蘿施于松栢(比/也)未見君子憂心弈弈¶
既見君子庶幾說懌(賦/也)○(㡬音機後凡庶㡬/㡬㣲之㡬並同)¶
　頍舉頭貌錢氏曰舉首則弁愈髙弁皮弁孔氏曰天¶
　子燕羣臣用𤣥冠親同姓用皮弁言天子服皮弁而¶
　頍然在首者此何為哉亦惟以我兄弟非異人而具¶
<pb:KR1c0036_WYG_023-4b>¶
　㫖酒嘉殽以燕之耳匪他無他心也施延及也我兄¶
　弟猶蔦與女蘿也施於松栢之髙猶附於天子之尊¶
　也附天子以為親此其所以非異人也但我兄弟心¶
　懐自疑則憂心不能無弈弈者弈與奕同弈弈重疊¶
　之義及見天子與之燕飲合歡而庶㡬得自說焉蓋¶
　始忘其形迹矣君子正指天子也¶
○有頍者弁實維何期爾酒既㫖爾殽既時豈伊異人¶
兄弟具來(賦/也)蔦與女蘿施于松上(此/也)未見君子憂心怲¶
<pb:KR1c0036_WYG_023-5a>¶
怲既見君子庶幾有臧(賦/也)○(期音/箕)¶
　何期之期當作其即夜如何其之其具來則無他心¶
　可知矣¶
○有頍者弁實維在首爾酒既㫖爾殽既阜豈伊異人¶
兄弟甥舅(賦/也)如彼雨雪先集維霰(興/也)死䘮無日無㡬相¶
見樂酒今夕君子維宴(興/也)¶
　言甥舅者燕兄弟而併及甥舅也無㡬相見兄弟甥¶
　舅自相謂也蓋老則將死欲其盡今日而樂酒也如¶
<pb:KR1c0036_WYG_023-5b>¶
　此則篤親親之情而天子之心亦安矣兄弟甥舅苟¶
　有不協而天子能坦然忘懐乎¶
　　　頍弁三章章十二句¶
車舝¶
　經㫖曰此君子得賢妻而自慶之辭也其體似風¶
間關車之舝兮思孌季女逝兮匪飢匪渴徳音來括雖¶
無好友式燕且喜(賦/也)¶
　間關軹舝間相關之意舝車軸頭鐵也無事則脫行¶
<pb:KR1c0036_WYG_023-6a>¶
　則設之說見泉水軹者轂末之小穿亦謂之轊所以¶
　貫舝者也孌羙貌逝往括㑹也言我所以思孌然之¶
　少女而貫牽於軹以往迎者非以饑渴之故而資其¶
　養也特以徳音之善而欲其來㑹耳凡人之徳頼友¶
　以成既得季女之賢自足以助我成徳雖無好友而¶
　式燕且喜矣此則以得賢女為慶也¶
○依彼平林有集維鷮(興/也)辰彼碩女令徳來教式燕且¶
譽好爾無射(興/意)○(射音繹與斁/同說見葛覃)¶
<pb:KR1c0036_WYG_023-6b>¶
　鷮雉之别名㣲小於雉走而且鳴其尾長肉甚羙平¶
　林林木在平地者也辰時也碩女以徳言鷮文鳥言¶
　平林茂木有文采之鷮集而依焉喻已有碩女能及¶
　時來配而以令徳教我也如此不惟可以得其燕安¶
　且有以成我羙譽則碩女之徳誠可為全而我之好¶
　是懿徳寜有厭射之心乎¶
○雖無㫖酒式飲庶㡬雖無嘉殽式食庶㡬雖無徳與¶
女式歌且舞(賦/也)¶
<pb:KR1c0036_WYG_023-7a>¶
　女指季女此承上章言既得令徳而成羙譽所謂令¶
　聞廣譽施於身不願人之文繡既醉以酒既飽以徳¶
　者也所以雖無羙酒嘉殽而亦庶幾飲食之矣與助¶
　也歌舞興起貎言我雖無徳以助女女今以令徳來¶
　教而我且興起不倦則於女之為善亦少有助矣¶
○陟彼髙岡析其柞薪析其柞薪其葉湑兮(興/也)鮮我覯¶
爾我心寫兮(興/意)¶
　柞惡木即鴇羽所謂栩也湑滋濡貎鮮新也初也寫¶
<pb:KR1c0036_WYG_023-7b>¶
　傾瀉無留滯之意言柞生於髙岡之上無人培植方¶
　將析而為薪然雨露滋濡而其葉湑湑猶有生意喻¶
　已不才而生於逺人之地宜為棄物今頼賢妻而興¶
　起以成羙譽也葢當我初遇爾方新之時心即傾㵼¶
　而無留滯其感應之速真若時雨之化莫知其所以¶
　然者謂非女令徳之滋益乎¶
○髙山仰止景行行止(興/也)四牡騑騑六轡如琴覯爾新¶
昏以慰我心(興/意)¶
<pb:KR1c0036_WYG_023-8a>¶
　髙山言山之髙也景行言路之大也止語辭騑騑牡¶
　馬行疾之貎如琴能調和也言賢女在車中之時御¶
　者習聞其徳能調牡馬而不敢肆使之如琴之和故¶
　一見即慰我心而仰髙山行景行之心自不能已矣¶
　斯人也孔子稱其好仁載在表記豈虛語哉¶
　　　車舝五章章六句¶
青蠅¶
　經㫖曰此警戒王勿聽讒言之詩亦直言時事而非¶
<pb:KR1c0036_WYG_023-8b>¶
　親告於王者也集傳得之矣¶
營營青蠅止于樊(興/也)豈弟君子無信讒言(興/意)¶
　營營往來飛聲亂人聽也青蠅羽蟲之汙穢而能變¶
　黑白者止於物則穢敗而生蛆復變為蠅無有紀極¶
　也樊藩也言將入於藩籬也君子指王¶
○營營青蠅止于棘(興/也)䜛人罔極交亂四國(興/意)¶
　棘荊棘所以為籓也四國四方也亂四國言禍之所¶
　及者逺也¶
<pb:KR1c0036_WYG_023-9a>¶
○營營青蠅止于榛(興/也)䜛人罔極構我二人(興/意)¶
　榛亦以為籓也四國之亂自搆我二人始已與聽者¶
　為二人¶
　　　青蠅三章章四句¶
賔之初筵¶
　經㫖曰衛武公懼飲酒之亂徳故作此詩蓋為周卿¶
　士時自戒之言也否則當為衛風矣義與大雅抑之¶
　詩相似竊意抑當移附於此以為一類¶
<pb:KR1c0036_WYG_023-9b>¶
賔之初筵左右秩秩籩豆有楚殽核維旅酒既和㫖飲¶
酒孔偕鐘鼓既設舉醻逸逸大侯既抗弓矢斯張射夫¶
既同獻爾發功發彼有的以祈爾爵(賦/也)¶
　筵詳見行葦字義初筵初即席也左右筵上之人也¶
　楚濟楚貌肉曰殽豆實也果曰核籩實也旅衆也華¶
　谷嚴氏以為品之多是也鐘鼓之設為燕故也將射¶
　而遷樂于下以避射位此一時權宜於禮自應如此¶
　奚足論乎舉醻舉所奠之酬爵是為旅醻矣詳見楚¶
<pb:KR1c0036_WYG_023-10a>¶
　茨字義逸逸從容有序而無急遽之狀至旅醻時易¶
　亂故以逸逸為善此以上言賔燕也大侯君侯也詳¶
　見猗嗟字義抗舉也大侯抗而弓矢亦張其節然也¶
　射夫既同此其耦也獻猶奏也發發矢也功中的之¶
　功也的質也如所謂天子熊侯白質諸侯麋侯赤質¶
　也祈求也爵罰爵即觶也不勝取觶立飲所以自罰¶
　而勝者但求免此爵而已所謂無所爭者如此此以¶
　上言既燕而射也當射時用酒惟以示罰非有所求¶
<pb:KR1c0036_WYG_023-10b>¶
　也但射則必有燕飲之事故言射之為禮始終不亂¶
　者如此以見飲酒者不可以不敬也¶
○籥舞笙鼔樂既和奏烝衎烈祖以洽百禮百禮既至¶
有壬有林錫爾純嘏子孫其湛其湛曰樂各奏爾能賔¶
載手仇室人入又酌彼康爵以奏爾時(賦/也)○(仇音/拘)¶
　籥舞文舞也笙鼓堂下樂也烝進衎樂烈業洽合也¶
　百禮事神之衆禮也百禮皆藴蓄於中如妊子然故¶
　曰有壬百禮皆發見於外如叢木然故曰有林錫神¶
<pb:KR1c0036_WYG_023-11a>¶
　錫之也爾指主祭者嘏福也子孫烈祖之子孫也湛¶
　樂之甚也尸既嘏主人以福則子孫皆樂而於三獻¶
　之後長兄弟復先舉觶而獻尸以致其敬所謂奏爾¶
　能也賔載手㪺賔長加爵以獻尸也室人入又主人¶
　之佐食亦入以加爵也獻尸在室故曰室人入又康¶
　安以酒之能安體言見其非亂性之物也㪺者挹於¶
　罍也酌者注於爵也此在祭禮合於時宜故曰各奏¶
　爾時按孔氏䟽加爵當在各奏爾能之前但以子孫¶
<pb:KR1c0036_WYG_023-11b>¶
　其湛文與上連故以賔與室人附其後耳不以酌獻¶
　先後為次也此但娛尸而已其後方有旅酬之事當¶
　祭時用酒惟以娛神非志於酢也但祭則必有燕飲¶
　之事故言祭之為禮始終不亂者如此以見飲酒者¶
　不可不敬也○長樂劉氏曰言文舞則武舞見矣言¶
　笙鼓則八音舉矣因射而飲者飲在射先因祭而飲¶
　者飲在祭後上二章皆言凡飲之初禮樂之盛如此¶
　則必不至於亂也¶
<pb:KR1c0036_WYG_023-12a>¶
○賔之初筵温温其恭其未醉止威儀反反曰既醉止¶
威儀幡幡舍其坐遷屢舞僊僊其未醉止威儀抑抑曰¶
既醉止威儀怭怭是曰既醉不知其秩(賦/也)¶
　反反顧禮也幡幡輕數也舍其坐遷謂舍己所坐之¶
　位而遷就他位也僊僊軒舉之狀抑抑謙下也怭怭¶
　媟嫚也秩即首章之秩秩此言當時凡飲酒者初皆¶
　未遽失禮而終至於亂不如初也¶
○賔既醉止載號載呶亂我籩豆屢舞僛僛是曰既醉¶
<pb:KR1c0036_WYG_023-12b>¶
不知其郵側弁之俄屢舞傞傞既醉而出並受其福醉¶
而不出是謂伐徳飲酒孔嘉維其令儀(賦/也)¶
　號呼呶讙也籩豆本有楚今因號呶而亂矣僛僛傾¶
　側貌郵與尤同過也側傾也俄傾貌傞傞退蹶之狀¶
　既醉而出以起下文並受其福者謂主無慢賔之失¶
　賔無失徳之愆也不出謂屢舞不已而不知去也此¶
　章極言飲醉者之狀而戒其以徳將也¶
○凡此飲酒或醉或否既立之監或佐之史彼醉不臧¶
<pb:KR1c0036_WYG_023-13a>¶
不醉反恥式勿從謂無俾大怠匪言勿言匪由勿語由¶
醉之言俾出童羖三爵不識矧敢多又(賦/也)○(識音/志)¶
　監監禮者也史書過者也蓋古司正御史之屬立之¶
　監以監之佐之史以書之所以防失禮也從謂從而¶
　與之言也言不當理謂之匪言言自言也語不由心¶
　謂之匪由語與人語也由醉之言則謂匪由矣上章¶
　所謂號呶皆根於此童不角也羖牡羊也童羖猶易¶
　所謂童牛言其方在乳時也羊本柔物况當其乳乎¶
<pb:KR1c0036_WYG_023-13b>¶
　人之柔弱不立者如乳羊然故以童羖示罰使知自¶
　愧也意此亦古人監酒者之常罰耳三爵孔氏謂獻¶
　也酢也酬也為三則每人之飲爵不及三矣故三爵¶
　者緫旅酬及無筭筭爵而言也識記也言人之飲酒¶
　有醉者有不醉者自不醉者觀之則其視醉者反以¶
　為恥可見人之良心未嘗不顯特為醉而自昏耳此¶
　全在監史能正之也監史當醉者將怠時但不能從¶
　而與言使不至於大怠耳必使匪言者勿言匪由者¶
<pb:KR1c0036_WYG_023-14a>¶
　勿語而言由於醉者則罰之使出童羖以示辱則三¶
　爵之後苟不能記其心必亦知警豈復肯多飲乎此¶
　章言飲酒當立監史以為戒也¶
　　　賔之初筵五章章十四句¶
魚藻¶
　經㫖曰序稱刺幽王也言萬物失其性王居鎬京將¶
　不能以自樂此數言者得詩意矣蓋亦譏切時事之¶
　言云¶
<pb:KR1c0036_WYG_023-14b>¶
魚在在藻有頒其首(興/也)王在在鎬豈樂飲酒(興/意)¶
　藻水草也頒大首貌首大而尾長乃魚之瘠者豈亦¶
　樂也安然而樂於飲酒也華谷嚴氏曰水深則魚樂¶
　所謂躍淵縱壑相忘於江湖者也今淺水生藻而魚¶
　在焉露其頒然之大首猶言魚在于沼亦匪克樂喻¶
　民之窮蹙窘廹也幽王在鎬京豈樂而飲酒夫民安¶
　而後君安今民失其所而王獨樂其能久乎孟子所¶
　謂雖有臺池鳥獸豈能獨樂哉¶
<pb:KR1c0036_WYG_023-15a>¶
○魚在在藻有莘其尾(興/也)王在在鎬飲酒樂豈(興/意)¶
　莘長貌華谷嚴氏曰濳魚願深渺今既露其首復驚¶
　逝而露其莘然之長尾蓋在淺水之處故逃竄窘廹¶
　首尾俱見也三山李氏曰樂豈但倒其文以便韻耳¶
○魚在在藻依于其蒲(興/也)王在在鎬有那其居(興/意)¶
　蒲水草之近岸者也那安也華谷嚴氏曰藻猶在水¶
　之中蒲生近岸則水又淺矣愈更窘促也幽王在鎬¶
　安然以居不知危之將至也¶
<pb:KR1c0036_WYG_023-15b>¶
　　　魚藻三章章四句¶
采菽¶
　經㫖曰大國崛強天子致其來朝而作詩以示懐諸¶
　侯之意焉當是宣王時詩蓋大雅也¶
采菽采菽筐之筥之(興/也)君子來朝何錫予之雖無予之¶
路車乗馬又何予之𤣥衮及黼(興/意)¶
　菽鄭氏以為大豆也詳見七月字義采非謂采葉為¶
　藿當如采芑之采蓋五榖之大者莫如菽既采而貯¶
<pb:KR1c0036_WYG_023-16a>¶
　之筐筥以收歛之使無散逸喻諸侯之強大亦當收¶
　之使有所歸也路車詳見渭陽字義𤣥衮及黼詳見¶
　九罭字義君子指諸侯也予之以車馬衮黼者未實¶
　與也因其不常脩朝禮而以是警之謂於女分所當¶
　有者未嘗吝也此章言諸侯來朝而天子必有寵命¶
　也¶
○觱沸檻泉言采其芹(興/也)君子來朝言觀其旂其旂淠¶
淠鸞聲嘒嘒載驂載駟君子所届(興/意)¶
<pb:KR1c0036_WYG_023-16b>¶
　觱沸泉湧出聲檻與䧟同深也芹水菜潔白有節氣¶
　芬芳可為葅泉自下湧出勢本流通但為芹所塞則¶
　流始窒耳采其芹所以去塞而使通也淠淠旂來貌¶
　嘒嘒小聲將至君門不敢疾馳而其聲細也自其服¶
　外两驂而言則曰驂併两服而言則曰駟皆謂諸侯¶
　乗馬也即其旌旂車馬而知諸侯之至則有以服強¶
　梗之國而於治無所壅矣此章言天子懐諸侯因其¶
　至而喜之也¶
<pb:KR1c0036_WYG_023-17a>¶
○赤芾在股邪幅在下彼交匪紓天子所予樂只君子¶
天子命之樂只君子福禄申之(賦/也)¶
　脛本曰股邪幅偪也邪纒於足如今行縢所以束脛¶
　在股下也諸侯見於天子服赤芾而以邪幅纒足則¶
　在股者不動便於行也交上交也匪紓行之疾也如¶
　此則諸侯急於盡職而可樂矣可樂則當為天子所¶
　予而錫以車馬衮黼之命命之不已即是福禄之所¶
　申也此章言諸侯能盡臣職而後得天子之寵命也¶
<pb:KR1c0036_WYG_023-17b>¶
○維柞之枝其葉蓬蓬(興/也)樂只君子殿天子之邦樂只¶
君子萬福攸同平平左右亦是率從(興/意)○(殿多見反/平牌延反)¶
　柞說見車舝以喻諸侯之強梗枝葉則喻其左右之¶
　臣也雨露不以惡木而不滋故其枝葉猶蓬蓬然而¶
　盛以喻諸侯雖強梗天子曷嘗有所棄哉惟諸侯有¶
　可樂之徳不以崛強梗治使天子之邦得以殿安則¶
　必有寵命及之而萬福同聚於其身矣其諸臣亦皆¶
　平平然無險僻之心而率循殿安之徳無一人異志¶
<pb:KR1c0036_WYG_023-18a>¶
　者則所謂枝葉蓬蓬者蓋在此矣所以為萬福攸同¶
　也此章言天子福澤無處不到而諸侯當盡臣職也¶
○汎汎楊舟紼纚維之(興/也)樂只君子天子葵之樂只君¶
子福禄膍之優哉游哉亦是戾矣(興/意)¶
　紼繂索也纚維皆繫也葵與揆同度也膍厚也楊舟¶
　汎汎必以紼而纚以維之庶㡬有定以喻諸侯放恣¶
　必以徳維持之然後歸一所謂徳者揆度其心而已¶
　能揆則必矜其不能而所以處之者無不曲盡凡寵¶
<pb:KR1c0036_WYG_023-18b>¶
　命之加而為福禄之膍者皆揆諸侯之徳也歐陽氏¶
　謂紼纚維舟如天子以爵命維持諸侯是已此在諸¶
　侯恪共臣職以求為可樂之君子也戾背也若優游¶
　怠緩不急自新則於福禄之膍者自相戾矣此章言¶
　諸侯當早定自安之計也¶
　　　采菽五章章八句¶
角弓¶
　經㫖曰周王不能以身教兄弟而惟驕傲以致其踈¶
<pb:KR1c0036_WYG_023-19a>¶
　遠君子憂之故作是詩舊說以為幽王好䜛佞而骨¶
　肉相遠則未見其有疾䜛之辭耳¶
騂騂角弓翩其反矣(興/也)兄弟昏姻無胥遠矣(興/意)¶
　騂一作觪調利也翩與偏同反之貌也言角弓本調¶
　利而不善紲檠則翩然而反猶兄弟昏姻本皆切近¶
　而不與相親則外反而去矣言王不可遠也¶
○爾之遠矣民胥然矣爾之教矣民胥傚矣(賦/也)¶
　此承上章相遠而言以明其當身教也上之人於兄¶
<pb:KR1c0036_WYG_023-19b>¶
　弟而相遠則民莫不然而亦遠之矣若以親親之道¶
　教民則民莫不效之而相親矣孰肯有相遠者哉民¶
　指兄弟而言後章同¶
○此令兄弟綽綽有裕不令兄弟交相為瘉(賦/也)○(令音/零)¶
　令猶教也綽綽有裕言其有寛容之量而無計較之¶
　私有計較之私則交相為病矣此申上章之意¶
　民之無良相怨一方受爵不讓至于已斯亡(賦/也)¶
　怨者遠之所生也一方猶言一隅偏執已見而不相¶
<pb:KR1c0036_WYG_023-20a>¶
　通也爵錢氏以為酒爵也已斯亡猶言亡斯已也言¶
　人惟不善所以偏執已見而怨局一隅全無綽綽有¶
　裕之量也至於飲酒受爵之際禮之所宜讓者此蓋¶
　徐行後長之類本無難事而亦侈然受之不辭以喻¶
　人但欲責望於人雖其施已厚而不知也則不至於¶
　亡身不止矣此言人之所以當教也¶
○老馬反為駒不顧其後如食宜饇如酌孔取(此/也)¶
　駒小馬也尚未覊銜其行無制老馬則閑習之久者¶
<pb:KR1c0036_WYG_023-20b>¶
　也苟於人不知所以教之則雖老馬無不恣行亦如¶
　駒之無制而亂馳矣不顧其後者望前而行則不知¶
　其後之有失也饇飽也惟人不知禮讓則求欲無厭¶
　如食者宜飽至於已飽則可已矣而欲飲者酌取至¶
　甚無所止極豈其宜哉蓋以食與飲互文以終其意¶
　也此申上章言不教者之無良如此¶
○無教猱升木如塗塗附(比/也)君子有徽猷小人與屬(賦/也)¶
　猱獮猴也猱性輕佻本善升木無待於教教之升木¶
<pb:KR1c0036_WYG_023-21a>¶
　則益佻矣塗本用泥宜以粉飾又以塗附則益汚矣¶
　以比人之無良者不以善率之則適以長其惡而不¶
　能去矣君子指王言有徽猷是以身教也如此則小¶
　人皆屬附之而為善矣此章言感應之速而在上者¶
　不可不以身教也¶
○雨雪瀌瀌見晛曰消(比/也)莫肯下遺式居婁驕(賦/也)○(婁/音)¶
(屢/)¶
　瀌瀌急而盛也晛日氣也雨雪雖盛見日而消以比¶
<pb:KR1c0036_WYG_023-21b>¶
　人雖無良見善即化也下卑下之意謂讓道也遺猶¶
　施也婁與屢同常也上之人莫肯以卑下之道施教¶
　於民但常驕以自居若與人不相親者則民之無良¶
　豈民之罪哉此承上章言民本易化而人莫肯教也¶
○雨雪浮浮見晛曰流(興/也)如蠻如髦我是用憂(興/意)¶
　浮浮者積髙而將流之貌流流而去也髦當作髳蠻¶
　髳無禮義而相殘賊是王以夷狄之教率之也○此¶
　詩言兄弟之有不善係於君之身教不能化而為善¶
<pb:KR1c0036_WYG_023-22a>¶
　則其情遠而不親必至責望而生怨矣¶
　　　角弓八章章四句¶
菀柳¶
　經㫖曰此因竂友有喜於有為者而諷之以養晦待¶
　時也故作此詩舊說以為諸侯不朝王而作則其言¶
　非所以為訓矣¶
有菀者柳不尚息焉(興/也)上帝甚蹈無自暱焉俾予靖之¶
後予極焉(興/意)¶
<pb:KR1c0036_WYG_023-22b>¶
　蹈踴躍喜動之貌靖靖亂也自暱者自取之意予指¶
　所諷之人而言菀然茂盛之柳不庶㡬可止息於此¶
　乎言其可止而不止也上帝甚蹈言天行之動而不¶
　息也蓋指好動而言矣然不可以為天意如此而暱¶
　之以必行也必待其使我靖安邦國責有所歸然後¶
　極其力而為之乃無咎耳¶
○有菀者柳不尚愒焉(興/也)上帝甚蹈無自瘵焉俾予靖¶
之後予邁焉(興/意)¶
<pb:KR1c0036_WYG_023-23a>¶
　愒息也瘵勞病也自䁥必至於自病皆自取也邁往¶
　也¶
○有鳥髙飛亦傅于天(興/也)彼人之心于何其臻曷予靖¶
之居以凶矜(興/意)○(傅音/附)¶
　傅與附同彼人謂他人不與我同休戚者居以存諸¶
　心言凶矜者凶危矜慎之意鳥之髙飛傅天喻好髙¶
　之狀也言雖喜於有為而不足以副人責望之心彼¶
　之責我亦何所至止哉就使加我以靖亂之責我亦¶
<pb:KR1c0036_WYG_023-23b>¶
　當何以處之必須常以凶矜存心然後可以善後不¶
　然則好大喜功鮮有不敗者矣¶
　　　菀柳三章章六句¶
　¶
　¶
　¶
　¶
　詩說解頥正釋卷二十一¶
